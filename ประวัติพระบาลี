 ในสมัยพุทธกาลเมื่อประมาณ ๒,๕๐๐ กว่าปีมาแล้ว เมื่อครั้งที่เจ้าชายสิทธัตถะราชกุมารเสด็จออกผนวช  และได้ตรัสรู้อนุตตรสัมมาสัมโพธิญาณตามลำดับนั้น เมื่อพระพุทธองค์ทรงพระมหากรุณาอย่างหาประมาณมิได้ที่จะให้เหล่าเวไนยสัตว์รู้ตาม  จึงทรงตัดสินพระทัยที่จะแสดงธรรมโปรดเหล่าเวไนยสัตว์ทั้งหลาย พระองค์ทรงใช้ภาษาของชาวแคว้นมคธซึ่งเป็น แคว้นที่เจริญรุ่งเรืองมากในสมัยนั้นเป็นภาษาในการเผยแผ่พระพุทธศาสนา

        เมื่อเป็นเช่นนี้ ภาษามคธ จึงได้รับเกียรติ  และได้รับการยกย่องว่าเป็น   “สัมพุทธโวหารภาสา”   (ภาษาอันเป็นโวหารของพระพุทธเจ้า)   “อริยโวหารภาสา”   (ภาษาอันเป็น โวหารของพระอริยะ)   “ยถาภุจจพรหมโวหารภาสา”   (ภาษาบันทึกสภาวธรรม) นอกจากนี้ยังมีคำเรียกเป็นเชิงยกย่องอีกคำ หนึ่งคือ   “ปาฬิภาสา”   (ภาษาบาลี) ซึ่งเป็นคำที่นักปราชญ์นิยมใช้กันมากในยุคต่อมา

        ดังนั้น  คณะสงฆ์ไทยเราจึงได้จัดให้มีการเรียนการสอนภาษาบาลี   เพื่อให้พระภิกษุ-สามเณรมีความรู้ความเข้าใจในหลักธรรมคำสั่งสอนขององค์สมเด็จพระสัมมาสัมพุทธเจ้า   และจักได้ใช้ความรู้ความเข้าใจในภาษาบาลีนั้นไปเผยแผ่ ประกาศศาสนาให้แก่ประชาชนชาวโลกเหล่าอื่นที่สนใจใคร่จะรู้    ให้ได้เรียนรู้และเข้าใจในภาษาหลักธรรมที่พระพุทธองค์ ทรงสั่งสอน จะได้ไม่เป็นไปเพื่อความเข้าใจผิดอันจะเป็นทางที่จะทำให้หลักธรรมคำสั่งสอนนั้นวิปริตผิดไป
